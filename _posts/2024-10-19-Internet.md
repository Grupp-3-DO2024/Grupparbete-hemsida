---
layout: post
---

# Vad är Internet?

De flesta av oss använder Internet dagligen, i arbete, nöje, shopping. Men majoriteten av dess användare vet inte hur det fungerar - eller ens vad internet är… Så vad är Internet egentligen?

## Ett nätverk av nätverk

Internet är ett massivt, globalt distribuerat nätverk som kopplar samman nätverk världen över. När du besöker en webbplats eller skickar ett e-postmeddelande använder du detta globala nätverk.

### LAN och WAN

För att din dator ska kunna ansluta till Internet sker kommunikationen vanligtvis genom en router, som agerar brygga mellan ditt hemnätverk och internet. Om flera enheter är anslutna i hemmet bildar de tillsammans ett lokalt nätverk, även kallat LAN (Local Area Network). Detta inkluderar datorer, smarta apparater, och telefoner som är anslutna antingen trådlöst eller med kabel via routern.

Data som skickas från dina enheter går först till routern, som vidarebefordrar den till ett WAN (Wide Area Network), vanligtvis hanterat av din internetleverantör (ISP). Därefter färdas datan genom flera regionala routrar innan den når "Internets ryggrad". 

“Internets ryggrad” är benämningen för ett globalt nätverk som drivs utav av höghastighetsroutrar och fiberkablar som utgör grunden för Internet. När du t.ex. streamar en video från YouTube, passerar datapaketen genom både lokala och globala nätverk innan de når YouTubes servrar.

## Hur data transporteras

All data på Internet delas upp i små enheter som kallas paket. Dessa paket transporteras genom nätverket enligt standarder som kallas protokoll. De tre viktigaste protokollen för detta är IP (Internet Protocol), UDP (User Datagram Protocol) och TCP (Transmission Control Protocol).

### Internet Protocol (IP)

IP är grunden för datatransport på Internet. Varje datapaket har en IP-adress som fungerar som en destination, ungefär som en postadress på ett brev. IP ansvarar för att paketen når rätt mottagare, men hanterar inte att de kommer fram i rätt ordning eller att alla delar kommer fram.

### UDP och TCP

För att säkerställa att data levereras korrekt används UDP och TCP, som bygger på IP:

- **UDP** är snabbt men erbjuder ingen garanti för att paketen kommer fram i rätt ordning eller överhuvudtaget. Det används främst för applikationer där snabbhet är viktigare än perfekt dataintegritet, såsom i streaming eller onlinespel.
- **TCP** säkerställer att alla datapaket kommer fram korrekt och i rätt ordning. Detta görs genom att använda sekvensnummer och bekräftelser (ACK). TCP är vad vi sträcker oss efter för applikationer där data måste vara korrekt, som vid e-post.

## Domännamnssystemet (DNS)

För att göra det enklare för människor att använda Internet finns DNS (Domain Name System), som fungerar som en adressbok för Internet. Istället för att komma ihåg IP-adresser, kan vi använda domännamn som google.com.

När du skriver in en webbadress i din webbläsare skickas en förfrågan till en DNS-server som översätter domännamnet till dess tillhörande IP-adress. Om domännamnet inte finns, returnerar DNS-servern ett felmeddelande.

## OSI-modellen

För att hantera det komplexa problemet som är Internet, så delar vi upp detta i mindre problem genom OSI-modellen (Open Systems Interconnection). OSI-modellen delar upp nätverkskommunikation i sju lager, vilket gör det lättare att designa och utveckla nätverkssystem.

Varje lager är designat för att kunna förbättras oberoende av de andra, vilket leder till en mer flexibel utveckling av nätverksteknologier.
